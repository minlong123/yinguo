---
title: 不信因果的危害
categories: 因果故事
---

	   
不信因果的危害

吾常曰,因果者,世出世间圣人,平治天下,度脱众生之大权也。捨因果而言治,不过稍瘉皮肤之病。若夫心病,则反令增长,决无能瘉之理。彼唱高调者,谓因果报应,生死轮回,乃佛骗人之妄谈。其人不但不知因果,亦全昧世间正理。圣人穷理尽性,如来断惑证真,皆不出因果之外。人果深信因果,自然意诚、心正、而身修矣。彼以诚意、正心、修身,为淑世善民,希圣希贤之据。而极力破斥因果轮回。不知能令人诚意、正心、修身、之权,唯因果轮回之事理。既无因果轮迥,有几肯从事于诚意、正心、修身乎。欲人皆诚意、正心、修身,先破斥令人不得不诚意、正心、修身,不敢不诚意、正心、修身、之权,其诬往圣、误来学、之罪,罄竹难书矣。彼犹自矜能崇正除邪,淑世善民。以致现出废经废伦,废孝免耻,互相残杀,民不聊生等象,皆此破斥因果输回之所酿成。彼若梦见此祸,纵以粉身碎骨之刑,逼彼提倡破斥,亦有所不敢。况只求无关紧要之虚名,而又何敢为之乎。甚矣,众生之恶业深重,而感此学说,以重增其业,岂不大可怜哉。愿一切同伦,同怀自利利人之心,勿存彼此门庭之见。由敦伦尽分,闲邪存诚,以驯至于明心见性,断惑证真,及信愿念佛,求生西方。则由此一杯,直登如来之大愿船,以诞登觉岸。又复传传相渡于尽未来际,庶可不虚此生此遇也已。


摘自：http://www.wmxf.net/show3_1_44_10.htm