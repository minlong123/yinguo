<!DOCTYPE HTML>
<html lang="en">

<head>
    <!--Setting-->
    <meta charset="UTF-8">
    <meta name="viewport" content="width=device-width, user-scalable=no, initial-scale=1.0, maximum-scale=1.0, minimum-scale=1.0">
    <meta http-equiv="X-UA-Compatible" content="IE=Edge,chrome=1">
    <meta http-equiv="Cache-Control" content="no-siteapp">
    <meta http-equiv="Cache-Control" content="no-transform">
    <meta name="renderer" content="webkit|ie-comp|ie-stand">
    <meta name="apple-mobile-web-app-capable" content="因果正见">
    <meta name="apple-mobile-web-app-status-bar-style" content="black">
    <meta name="format-detection" content="telephone=no,email=no,adress=no">
    <meta name="browsermode" content="application">
    <meta name="screen-orientation" content="portrait">
    <meta name="theme-version" content="1.3.0">
    <meta name="root" content="/">
    <link rel="dns-prefetch" href="http://localhost">
    <!--SEO-->

<meta name="keywords" content="随文忏悔，断恶修善，永不复造，培养徳行，改变多灾多难的命运。" />


<meta name="description" content="佛说杂藏经
东晋平阳沙门法显译
佛弟子诸阿罗汉,诸行各为第一;如舍利弗智慧第一,乐说微妙法;目连神足第一,常乘神通至六道见众生受善恶果报,还来为人说之。
目连又一时至恒河边,见五百饿鬼群来趣水,..." />


<meta name="robots" content="all" />
<meta name="google" content="all" />
<meta name="googlebot" content="all" />
<meta name="verify" content="all" />
    <!--Title-->

<title>
    
    佛说杂藏经 |
    
    因果正见
</title>

<link rel="alternate" href="/atom.xml" title="因果正见" type="application/atom+xml">


<link rel="icon" href="/favicon.ico">

    


<link rel="stylesheet" href="/css/bootstrap.min.css?rev=3.3.7.css">
<link rel="stylesheet" href="/css/font-awesome.min.css?rev=4.7.0.css">
<link rel="stylesheet" href="/css/style.css?rev=@@hash.css">

    

<script>
var _hmt = _hmt || [];
(function() {
    var hm = document.createElement("script");
    hm.src = "https://hm.baidu.com/hm.js?1263868967";
    var s = document.getElementsByTagName("script")[0];
    s.parentNode.insertBefore(hm, s);
})();
</script>



    

<script>
(function() {
    var bp = document.createElement('script');
    var curProtocol = window.location.protocol.split(':')[0];
    if (curProtocol === 'https') {
        bp.src = 'https://zz.bdstatic.com/linksubmit/push.js';
    } else {
        bp.src = 'http://push.zhanzhang.baidu.com/push.js';
    }
    var s = document.getElementsByTagName("script")[0];
    s.parentNode.insertBefore(bp, s);
})();
</script>

<meta name="generator" content="Hexo 7.1.1"></head>
<!--[if lte IE 8]>
<style>
    html{ font-size: 1em }
</style>
<![endif]-->
<!--[if lte IE 9]>
<div style="ie">你使用的浏览器版本过低，为了你更好的阅读体验，请更新浏览器的版本或者使用其他现代浏览器，比如Chrome、Firefox、Safari等。</div>
<![endif]-->
<body>
    <header class="main-header"  style="background-image:url(
    /img/yinguo.jpg)"
     >
    <div class="main-header-box">
        <a class="header-avatar" href="/" title='善知识'>
            <img src="/img/1.jpeg" alt="logo头像" class="img-responsive center-block">
        </a>
        <div class="branding">
            <!--<h2 class="text-hide">Snippet主题,从未如此简单有趣</h2>-->
            
            <h2>
                如是因，如是果
            </h2>
            
        </div>
    </div>
</header>
    <nav class="main-navigation">
    <div class="container">
        <div class="row">
            <div class="col-sm-12">
                <div class="navbar-header"><span class="nav-toggle-button collapsed pull-right" data-toggle="collapse" data-target="#main-menu" id="mnav">
                        <span class="sr-only"></span>
                        <i class="fa fa-bars"></i>
                    </span>
                    <a class="navbar-brand" href="http://localhost">
                        因果正见</a>
                </div>
                <div class="collapse navbar-collapse" id="main-menu">
                    <ul class="menu">
                        
                        <li role="presentation" class="text-center">
                            <a href="/"><i class="fa "></i>
                                首页</a>
                        </li>
                        
                        <li role="presentation" class="text-center">
                            <a href="/categories/阿秋法王讲因果轮回真事/"><i class="fa "></i>
                                阿秋法王讲因果轮回真事</a>
                        </li>
                        
                        <li role="presentation" class="text-center">
                            <a href="/categories/因果故事/"><i class="fa "></i>
                                因果故事</a>
                        </li>
                        
                        <li role="presentation" class="text-center">
                            <a href="/categories/现代因果实录1/"><i class="fa "></i>
                                现代因果实录1</a>
                        </li>
                        
                        <li role="presentation" class="text-center">
                            <a href="/categories/现代因果实录2/"><i class="fa "></i>
                                现代因果实录2</a>
                        </li>
                        
                        <li role="presentation" class="text-center">
                            <a href="/categories/现代因果实录3/"><i class="fa "></i>
                                现代因果实录3</a>
                        </li>
                        
                    </ul>
                </div>
            </div>
        </div>
    </div>
</nav>
    <section class="content-wrap">
        <div class="container">
            <div class="row">
                <main class="col-md-8 main-content m-post">
                    <p id="process"></p>
<article class="post">
    <div class="post-head">
        <h1 id="佛说杂藏经">
            
            佛说杂藏经
            
        </h1>
        <div class="post-meta">
    
    <span class="categories-meta fa-wrap">
        <i class="fa fa-folder-open-o"></i>
        <a class="category-link" href="/categories/%E5%9B%A0%E6%9E%9C%E6%95%85%E4%BA%8B/">因果故事</a>
    </span>
    
    
    <span class="fa-wrap">
        <i class="fa fa-tags"></i>
        <span class="tags-meta">
            
        </span>
    </span>
    
    
    
    <span class="fa-wrap">
        <i class="fa fa-clock-o"></i>
        <span class="date-meta">
            2024/05/22</span>
    </span>
    
    
</div>
        
        
    </div>
    
    <div class="post-body post-content">
        <p>佛说杂藏经</p>
<p>东晋平阳沙门法显译</p>
<p>佛弟子诸阿罗汉,诸行各为第一;如舍利弗智慧第一,乐说微妙法;目连神足第一,常乘神通至六道见众生受善恶果报,还来为人说之。</p>
<p>目连又一时至恒河边,见五百饿鬼群来趣水,有守水鬼,执铁杖驱驰,令不得近。于是诸鬼迳诣目连所,礼目连足,各问其罪因缘。</p>
<p>有一鬼白目连言:‘大德!我受此身常患热渴,先闻此恒水清凉且美,欢喜趣之,入中洗浴而便沸热,举身烂坏。若饮一口,五藏焦烂,臭不可当。何因缘故?受如此罪。’</p>
<p>目连报言:‘汝先世时作相师,相人吉凶,少实多虚,或毁或誉;自称审谛以动人心,诈惑欺诳以求利养,迷惑众生失如意事,是故今日虽闻此水清凉且美,到不如意。此是恶行花报,后方受地狱苦报。’</p>
<p>复有一鬼白目连言:‘我常为大狗,利牙赤目来啖我肉,遗有骨在,风还吹起,肉续复生,狗复来啖。我常受此苦,何因缘故尔?’</p>
<p>目连答言:‘汝前世时作天祠主,常教众生杀羊以血祠天,汝自食肉,是故今日以肉偿之。此是恶行华报,后方受地狱苦果亿百千倍也。’</p>
<p>复有一鬼白目连言:‘大德!我常身上有粪遍涂漫,亦复啖之。何因缘故,受如是罪?’</p>
<p>目连语言:‘汝前世时作婆罗门,恶邪不信罪福。有乞食道人,意不欲使更来,即取其钵盛满中粪,以饭著上,持与道人。道人得已,持还本处,以手食饭粪污其手,是故今日受如此罪。此恶行华报,后方受地狱苦果。’</p>
<p>复有一鬼白目连言:‘大德!我腹极大如瓮,咽喉!手脚甚细如针,不得饮食。何因缘故,受如此苦?’</p>
<p>目连答言:‘汝前世时作聚落主,自恃豪贵,饮酒纵横轻欺余人,夺其饮食饥困众生,由是因缘受如此罪。此是华报,地狱苦果方在后也。’</p>
<p>复有一鬼白目连言:‘我常趣溷欲食粪,有大群鬼捉杖驱我;不得近厕,口中烂臭,饥困无赖。何因缘故,受如此罪?’</p>
<p>目连答言:‘汝前世时作佛图主,有诸白衣贤者,供养众僧供设食具;若有客僧来,汝便粗设粗供;客僧去已,自食细者。以是因缘,故粪尚叵得何况好食!此是华报耳,后当受地狱果。’</p>
<p>复有一鬼白目连言:‘我身上遍满生舌,斧来斫舌,断续复生,如此不已。何因缘故尔?’</p>
<p>目连答言:‘汝前世时作道人,众僧差作蜜浆,石蜜块大难消,以斧斫之,盗心啖一口。以是因缘故,斧还斫舌。’</p>
<p>复有一鬼白目连言:‘我常有七枚热铁丸,直入我口,入复五藏焦烂,出还复入。何因缘故,受如此罪?’</p>
<p>目连答言:‘汝前世时作沙弥,行果蓏子到师所,敬其师故,偏心多与实长七枚,是故受如此罪。此是华报,后受地狱果。’</p>
<p>复有一鬼白目连言:‘常有二热铁轮,在我两腋下转,身体焦烂,何因故尔?’</p>
<p>目连答言:‘汝前世时,与众僧作饼,盗心取二番,挟两腋底,是故受如此罪。此是花报,后方受地狱果。’</p>
<p>复有一饿鬼白目连言:‘我丸极大如瓮,行时担著肩上,住则坐上,进止患苦。何因缘故尔?’</p>
<p>目连答言:‘汝前世时作市令,常以轻称小斗而与,重称大斗而取,常自欲得大利于己,侵克余人,是故受如此罪。此是华报,地狱苦果方在后也。’</p>
<p>复有一鬼白目连言:‘我常两肩有眼,胸有口鼻,常无有头。何因缘故尔?’</p>
<p>目连答言:‘汝前世时恒作魁脍弟子,若杀罪人时,汝常有欢喜心,以绳著髻挽之,以是因缘故受如此罪。此是恶行华报,地狱苦果。方在后也。’</p>
<p>复有一鬼白目连言:‘我常有热铁针,入出我身,受苦无赖,何因缘故尔?’</p>
<p>目连答言:‘汝前世时作调马师,或作调象师,象马难制,汝以铁针刺脚;又时牛迟,亦以针刺,是故受罪如是。此恶行华报,地狱苦果。方在后耳。’</p>
<p>复有一鬼白目连言:‘我身常有火出,焦热懊恼。何因缘故尔?’</p>
<p>目连答言:‘汝前世时作国王夫人,更一夫人王甚幸爱,常生妒心伺欲危害。值王卧起去,时所爱夫人眠,犹未起著衣,即生恶心。正值作饼,有热麻油,即以灌其腹,腹烂即死。以是因缘,受罪如是。’</p>
<p>复有一鬼白目连言:‘常有旋风回转我身,不得自在随意东西,心常恼闷。何因缘故尔?’</p>
<p>目连答言:‘汝前世时常作卜师,或时实语,或时妄语,迷惑人心不得随意,是故受如此罪。此是华报,地狱苦果在后。’</p>
<p>复有一鬼白目连言:‘我身常如块肉,无有手脚、眼、耳、鼻等,恒为虫鸟所食,罪苦难堪。何因缘故尔?’</p>
<p>目连答言:‘汝前世时,常与他药堕他儿胎,是故受如此罪。此是华报,地狱苦果方在后耳。’</p>
<p>复有一鬼白目连言:‘常有热铁笼,笼落我身,焦热懊恼。何因缘故,受如此罪?’</p>
<p>目连答言:‘汝前世时,常以罗网掩捕鱼鸟,是故受如此罪。此是恶行华报,苦果在后。’</p>
<p>复有一鬼白目连言:‘我以物自蒙笼头,亦常畏人来杀我,心常怖惧不可堪忍。何因故尔?’</p>
<p>目连答言:‘汝前世时,淫犯外色常畏人见,或畏其夫主捉缚打杀,或畏官法戮之都市,常怀恐怖相续,是故受此罪。此是恶行华报,后方受地狱果耳。’</p>
<p>复有一鬼问曰:‘我受此身,肩上常有铜瓶;满中净铜,手捉一杓取自灌头,举体焦烂,如是受苦无数无量。有何因缘,罪咎如此?’</p>
<p>目连答言:‘汝前身时出家为道,典僧饮食,以一酥瓶私著余处;有客道人来者不与之,去已,出酥行与旧僧。此酥是招提僧物,一切有分;此人藏隐,虽与不等。由是缘故,受此罪也。’</p>
<p>目连复见一天女,坐一莲华上,纵广百由旬。此华独妙,殊于余者,所欲资生之具,堂殿、饮食随念欲得尽从华出,进止随身。目连问言:‘作何善行,受报如此?’</p>
<p>天女答言:‘迦叶佛灭度后,遗全舍利。诸弟子辈建七宝塔,高广四十里。时我作女人,出见宝塔中佛像相好,信敬情发念佛功德,脱头上华奉献于像。以是因缘故,受报独妙如此。’</p>
<p>舍利弗夏盛热时,游行至庵罗园中。有一客作人,汲井水溉灌于树。此人于佛无有大信,见舍利弗发小信心。唤舍利弗言:‘大德来!脱衣树下坐,我当以水浇之,不失溉灌,兼相利益。’于是舍利弗脱衣受洗,身得凉乐,随意游行。</p>
<p>此客作人其夜命终,即生忉利天上,有大威力,次释提桓因,便自念言:‘我何因生此?’自观宿命信心微薄,因客作溉灌计水,洗浴舍利弗。‘我若信心纯厚,知必有报,故设浴具以为供养。自惟为功虽少,以遇良田获报甚多!’即诣舍利弗所,散花供养。舍利弗因其净信之心,即为说法,得须陀洹道。</p>
<p>目连复见一神,身体极大,有金色手,五指常流甘露。若有行人,所须饮食,资生之具,尽从指出,恣而与之。目连问言:‘汝是何天?福报、功德奇特乃尔?’</p>
<p>天王答言:‘我非忉利天王,乃至非第六天王,亦非梵天王。我是大鬼神,乃依其国大城住,为游行观看故来至此。’</p>
<p>目连问言:‘ 汝作何善行,得如此报?’</p>
<p>答言:‘彼国大城,名曰罗楼。我昔在中作贫女人,又织毛缕囊,卖以自活。居计转贫,屋舍坏尽,逐至陌头,近一大富好施长者家,织囊自活。日欲中时,若有沙门、婆罗门持钵乞食,问我言:“某长者家,为在何处?”我心真实无有虚妄,欢喜举手,指示其家言:“彼处去!彼处去!日时欲过,勿复余求。”以是因缘故,得报如是。贫女人以随喜心,助行施者,得报如此。何况实行布施者也!’</p>
<p>佛在世时有五大国王,迦叶佛时为善知识;出家为道;释迦文佛出世,皆得道迹。今说一王得道因缘:国名槃提,王名忧达那,其国殷富,人民炽盛。王有二万夫人,第一夫人字月明,容仪端正,王甚爱敬。王时大会作众伎乐,命月明舞。月明夫人衣以上服,金银名宝缨络其身,舞甚奇雅,悦众欢情。</p>
<p>王善能相,见其夫人将终相现,不过半岁奄然殒逝,恩爱离苦忧戚不视。月明怪而问之,王以死事大故,恐其忧恼,隐而不说。殷勤重问,王便答言:‘汝寿命短,将终不久,爱离之情,是故愁耳!’月明白言:‘夫生有死,自世之常,何独忧耶?若顾隆念,但相告示,见放出家。’王善其言,听其入道。王欲证明果报增益信心,与之结誓语言:‘汝若出家,持戒思惟,设未成道,必生天上。生天上已,还至我所,听汝出家。’月明即许其誓。于是唤诸比丘尼,即度将去。以贵重能舍五欲,多来问讯恭敬供养,妨其道业,是故游行诸国。从出家日,数满六月,持戒清净,勤思惟道,厌恶世间,得阿那含道。于一聚落命终,即生色天上。观昔因缘,于王有要,要赴本誓。观王没于五欲,儱戾难化,直尔而往无以感发,宜以恐逼,尔乃降伏。便自变身作大罗刹,衣毛振竖,执五尺刀,因王夜静卧,去之不远,在虚空中。王觉已,甚大怖畏语言:‘汝虽有士众千万,今唯属我,不得自在,死时已至,何缘得济?’王即报言:‘我无因缘,惟恃本所作善,修心清净,死生善处。’天可之言:‘如此因缘,最为可恃,更无余理!’</p>
<p>王便问言:‘汝是何神,使我大生怖畏退缩?’天答言:‘我是月明夫人,王放出家思惟离欲,生色天上,今来赴要。’王言:‘汝虽说此我犹不信,复汝本形尔乃可信,天即变形如本月明,衣裳服饰如本,在王边立。王欲心发,即趣欲捉。月明念言:‘此人欲态不净,何可近之!’于是即还上升虚空,为王说法。</p>
<p>语王:‘此身无常弹指叵保,譬如朝露日出则灭,不惟无常,贪著于身。王不见,盛年华色,老所吞灭,诸根朽迈,目视不明,耳听不聪,形败腐朽,无所复直;譬如酿酒,綟取淳味,糟无所直。是身既老,无可贪乐,唯有死在;是身既生,死常与俱。王不见胎中死者,出胎死者,壮时死者,老时死者。是身危脆,死贼常随,须臾叵信,身心火然,但是众苦,心有三毒忧恼,身有寒热、饥渴众患,而不生厌贪著我身。宫人妓女,华色五欲,国财妻子,悉非我有,死至之时无一随去,身自尚弃何况余物!生死忧喜,无一可奇,凡细愚闇,迷没五欲,回流生死,莫知出路。王是智人,何不厌离出家求道!’</p>
<p>王时善心生,许其出家。月明重化之曰:‘若当出家,当求好师,当闻妙法。闻妙法已,受而修行,日夕精进,翘勤勿懈!’说此语已,忽然不现。王至天明,禅位太子,舍离五欲,投迦施延出家为道。</p>
<p>时人以其国王舍重荣利,求正真道,臣吏、人民多来供养,恭敬问讯,妨修道业。于是游行至摩竭国,佛为说法得阿罗汉道,诸根静默无所求欲,执持瓦钵入王舍城,乞得宿饭,斋还林中坐草而食。</p>
<p>洴沙王出游遇见,诣林问讯:‘汝本为王,出入营从,椎钟鸣鼓,人民聚落、赀输库藏、珍奇资生自然。今作乞儿,独行乞食,岂可乐耶?汝还罢道,相与分半国治!’道人答言:‘我大国王聚落甚多,今复何缘舍大就小,非我所宜!’</p>
<p>洴沙王复问:‘汝本食以上味,盛以宝器;今执瓦钵乞残宿食,不亦难乎?汝本为王,勇夫将士侍卫;今日单独,岂不恐怖?汝本在深宫,夫人、后妃、妓女娱乐,好声妙色盈悦耳目,坐以宝床,敷以綩綖细褥;今日飘然独宿林野,卧敷草蓐,岂不苦哉?’道人报言:‘我以此知足,无所贪乐。’</p>
<p>洴沙王言:‘汝是可怜之人!’道人答言:‘汝是可怜人,非我也!所以者何?汝为五欲所缠,恩爱所驱使,不得自在。我今心意静悦,无欲自在,快乐种种。’为洴沙王说法已,王即还去。</p>
<p>问曰:‘此四众皆好佛道,欲行菩萨三事,有欲一日一夜行者,有欲七日行者,乃有终身行者,为得几许福耶?’</p>
<p>答曰:‘此问甚深,吾不能答!唯佛能知此福多少,自舍如来不能了也!如月氏国王欲求佛道故,作三十二塔,供养佛相,一一作之至三十一;时有恶人触王,王心退转,如此恶人云何可度?即时回心,舍生死向涅槃,作第三十二浮图,以求解脱。由是因缘成罗汉道,是故此寺名波罗提木叉。自尔以来,未满二百年,此寺今在,吾亦见之,寺寺皆有好形像。</p>
<p>王去世后,一人得庵罗树花,其色如金,是人得好花,欲为首饰,即自惟念:“此头无常,坏时狐、狗食啖,粪土同流,何用严饰!”即持入佛塔,见佛像相好,心生念言:“此是释迦牟尼佛像相好,续念佛功德;佛是一切智人,大慈大悲,十力、四无所畏等功德。”念已,心热毛竖,即以华上佛。</p>
<p>上佛已,念言:“虽闻佛说一华供养必得大报,不知齐限多少?”即出,见劝化道人问言:“以一花散佛,得几许福德?”答言:“我厌世苦舍五欲,出家受戒而已,不读经书。如此深事我不能知,当问读经聪明者!”即往问读经道人,答言:“我如画师,随所闻见,无有天眼神通,不能知见善恶果报。”即示坐禅道人可往问。“坐禅道人上座,是六通罗汉,必知此事!”即便往问念佛功德:“心热毛竖,以一花散佛,得几许福德?”阿罗汉即为观之,舍此身已,次第受天上、人中福德,一世至千万亿世,从一大劫,乃至八万大劫,福犹不尽,过是以往不能复知。阿罗汉自以众所推举,一花果报云何不知。即语此人:“小住!”语已,遣化身至兜率天上,诣弥勒所,具称贤者所说,表之弥勒,得几许果报?</p>
<p>弥勒答言:‘不能知!正使恒河沙等一生补处菩萨,尚不能知,况我一身!所以者何?佛有无量功德,福田甚良!于中种种果报无尽,待我将来成佛,乃能知之!’</p>
<p>摘自：<a target="_blank" rel="noopener" href="http://www.wmxf.net/show3_1_44_9.htm">http://www.wmxf.net/show3_1_44_9.htm</a></p>

    </div>
    
    <div class="post-footer">
        <div>
            
            欢迎转发、复制、分享：
            即以此功德，庄严佛净土。上报四重恩，下救三道苦。惟愿见闻者，悉发菩提心。在世富贵全，往生极乐国。
            
            
        </div>
        <div>
            
        </div>
    </div>
</article>
<div class="article-nav prev-next-wrap clearfix">
    
    <a href="/2024/05/22/%E4%BA%94%E6%98%8E%E5%AD%A6%E4%BD%9B%E7%BD%91/%E4%B8%8D%E4%BF%A1%E5%9B%A0%E6%9E%9C%E7%9A%84%E5%8D%B1%E5%AE%B3/" class="pre-post btn btn-default" title='不信因果的危害'>
        <i class="fa fa-angle-left fa-fw"></i><span class="hidden-lg">上一篇</span>
        <span class="hidden-xs">
            不信因果的危害</span>
    </a>
    
    
    <a href="/2024/05/22/%E4%BA%94%E6%98%8E%E5%AD%A6%E4%BD%9B%E7%BD%91/fa%E8%BD%AE%E5%B8%B8%E8%BD%AC%EF%BC%8C%E5%A4%A7%E6%B5%AA%E6%B7%98%E6%B2%99/" class="next-post btn btn-default" title='fa轮常转，大浪淘沙'>
        <span class="hidden-lg">下一篇</span>
        <span class="hidden-xs">
            fa轮常转，大浪淘沙</span><i class="fa fa-angle-right fa-fw"></i>
    </a>
    
</div>

<div id="comments">
    
<p></p>

</div>

                </main>
                
                    
<!-- <aside id="article-toc" role="navigation" class="col-md-4">
    <div class="widget">
        <h3 class="title">
            文档索引
        </h3>
        
        <p>暂无目录</p>
        
    </div>
</aside> -->

    <aside class="col-md-4 sidebar">
        
        
<div class="widget">
    <h3 class="title">
        搜索
    </h3>
    <div id="search-form">
        <div id="result-mask" class="hide"></div>
        <div class="search-area">
            
            <input id="search-key" type="search" autocomplete="off" placeholder="搜索有关的因果？">
            <button type="button" class="search-form-submit" id="search-local">
                立即搜索</button>
            
            
        </div>
        <div id="result-wrap" class="hide">
            <div id="search-result"></div>
        </div>
        <div class="hide">
            <template id="search-tpl">
                <div class="item">
                    <a href="/{path}" title="{title}">
                        <div class="title">{title}</div>
                        <div class="content">{content}</div>
                    </a>
                </div>
            </template>
        </div>
    </div>
</div>

        
        
<div class="widget">
    <h3 class="title">
        友情链接
    </h3>
    <div class="notification">
        <p>
    五明学佛网：<a href="http://www.wmxf.net/" title="fork me" target="_blank">五明学佛网</a> <br/>
    太上感应篇：<a href="http://www.taishangganyingpian.com/" title="fork me" target="_blank">太上感应篇</a> <br/>
    安士全书：<a href="http://www.anshiquanshu.com/" title="" target="_blank">安士全书</a> <br/>
    现代因果实录：<a target="_blank" rel="noopener" href="http://www.xiandaiyinguoshilu.com/">现代因果实录</a><br/>
    百业经：<a target="_blank" rel="noopener" href="https://yd.qq.com/web/bookDetail/9fe329007183346d9fea0b3">百业经</a><br/>
    孝顺父母：<a target="_blank" rel="noopener" href="http://www.777777777.cn/">孝顺父母</a><br/>
    善知识：<a target="_blank" rel="noopener" href="http://www.iwantech.org/">善知识</a><br/>
    
</p>
    </div>
</div>

        
        
<div class="widget">
    <h3 class="title">
        分类管理
    </h3>
    <ul class="category-list"><li class="category-list-item"><a class="category-list-link current" href="/categories/%E5%9B%A0%E6%9E%9C%E6%95%85%E4%BA%8B/"><i class="fa" aria-hidden="true">因果故事</i></a><span class="category-list-count">478</span></li><li class="category-list-item"><a class="category-list-link" href="/categories/%E7%8E%B0%E4%BB%A3%E5%9B%A0%E6%9E%9C%E5%AE%9E%E5%BD%951/"><i class="fa" aria-hidden="true">现代因果实录1</i></a><span class="category-list-count">6</span></li><li class="category-list-item"><a class="category-list-link" href="/categories/%E7%8E%B0%E4%BB%A3%E5%9B%A0%E6%9E%9C%E5%AE%9E%E5%BD%952/"><i class="fa" aria-hidden="true">现代因果实录2</i></a><span class="category-list-count">2</span></li><li class="category-list-item"><a class="category-list-link" href="/categories/%E7%8E%B0%E4%BB%A3%E5%9B%A0%E6%9E%9C%E5%AE%9E%E5%BD%953/"><i class="fa" aria-hidden="true">现代因果实录3</i></a><span class="category-list-count">4</span></li><li class="category-list-item"><a class="category-list-link" href="/categories/%E9%98%BF%E7%A7%8B%E6%B3%95%E7%8E%8B%E8%AE%B2%E5%9B%A0%E6%9E%9C%E8%BD%AE%E5%9B%9E%E7%9C%9F%E4%BA%8B/"><i class="fa" aria-hidden="true">阿秋法王讲因果轮回真事</i></a><span class="category-list-count">1</span></li></ul>
</div>

        
        
        
        
<div class="widget">
    <h3 class="title">
        公益禅修公众号
    </h3>
    <div class="content friends-link">
        
        <!-- <a href="https://hexo.io/zh-cn/" class="fa" target="_blank">
            Hexo官网</a>
         -->
        <img src="/img/wxqr.bmp" alt="">
    </div>
</div>

        
    </aside>
    

                
            </div>
        </div>
    </section>
    <footer class="main-footer">
    <div class="container">
        <div class="row">
        </div>
    </div>
</footer>
<a id="back-to-top" class="icon-btn hide">
    <i class="fa fa-chevron-up"></i>
</a>
    <div class="copyright">
    <div class="container">
        <div class="row">
            <div class="col-sm-12">
                <div class="busuanzi">
    
</div>
            </div>
            <div class="col-sm-12">
                <span>Copyright &copy;
                    2024
                    
                </span> |
                <span>
                    欢迎阅读传播转载
                </span> |
                <span>
                    Theme by <a href="//github.com/shenliyang/hexo-theme-snippet.git" class="copyright-links" target="_blank" rel="nofollow">Snippet</a>
                </span>
            </div>
        </div>
    </div>
</div>




<script src="/js/app.js?rev=@@hash.js"></script>

</body>
</html>